====================================================
Proposta di legge T.U. “Protezione civile regionale”
====================================================


=======================
Capo III – Volontariato
=======================


Articolo 18
===========

Volontariato regionale(art. 11, comma 1, lettera n del Codice)
--------------------------------------------------------------
1)	Il volontariato organizzato, nonché i gruppi comunali di protezione civile  costituiti secondo le modalità promosse dai comuni di riferimento ai sensi dell'articolo 35 del Codice, partecipano alle attività di protezione civile, previa iscrizione nell'elenco territoriale previsto dall’art. 34 del Codice.
2)	Nell’ambito delle attività di prevenzione non strutturale di protezione civile ed in attuazione delle disposizioni nazionali in materia di allertamento per il rischio idrogeologico ed idraulico, il volontariato organizzato partecipa alle attività di presidio idraulico territoriale previste dalla legge regionale di riferimento.
3)	La Regione riconosce il volontariato che opera a titolo personale e responsabilmente, in forma occasionale, in situazioni di emergenza, per i primi interventi immediati direttamente riferiti al proprio ambito personale, familiare e di prossimità.
4)	Nel rispetto delle disposizioni di cui al Capo V del Codice, la Giunta regionale definisce, con deliberazione, nell'ambito del piano di cui all'articolo 5, le modalità di utilizzo dei soggetti iscritti nell'elenco territoriale regionale nonché gli interventi del volontariato in forma occasionale.
5)	Le disposizioni del decreto legislativo 3 luglio 2017, n. 117 (“Codice del Terzo settore”) si applicano al volontariato di protezione civile in quanto compatibili.


Articolo 13
===========
Benefici per il volontariato organizzato (art. 11, comma 1, lettera n del Codice)
---------------------------------------------------------------------------------

1)	Ai volontari che fanno parte dei soggetti iscritti nell'elenco territoriale regionale, si applicano gli articoli 39 e 40 del Codice nei limiti e con le modalità ivi previste.
2)	Ove il coordinamento dell'intervento da parte dei soggetti iscritti nell'elenco territoriale regionale sia effettuato dalla struttura regionale di cui all'articolo 18, i benefici di cui al comma 1 sono a carico del bilancio regionale.



Articolo 14
===========
Comitato del volontariato di protezione civile (art. 11, comma 1, lettera n del Codice)
---------------------------------------------------------------------------------------

1)	Il Presidente della Giunta regionale, con decreto, costituisce il Comitato del volontariato di protezione civile (di seguito denominato Comitato), composto da rappresentanti del volontariato organizzato e dei gruppi comunali di protezione civile, iscritti nell'elenco territoriale regionale, che restano in carica tre anni.
2)	Il Comitato realizza la partecipazione del volontariato organizzato al sistema regionale di protezione civile, nonché il suo coordinamento con le altre componenti e strutture operative della protezione civile.
3)	La Giunta regionale, con deliberazione, disciplina il funzionamento del Comitato.
4)	Il Comitato designa il rappresentante dei soggetti iscritti nell'elenco territoriale regionale ai fini della partecipazione nel Comitato nazionale di cui all'articolo 42, comma 2 del Codice.
5)	La partecipazione al Comitato non prevede alcun compenso.



Articolo 15
===========
Contributi (art. 37 del Codice)
-------------------------------
1)	La Regione può concedere al volontariato organizzato, di cui all'articolo 12, comma 1, contributi per la realizzazione di progetti finalizzati al potenziamento della capacità operativa, al miglioramento della preparazione tecnica e allo sviluppo della resilienza delle comunità.
2)	La Giunta regionale, con deliberazione, disciplina l’erogazione dei contributi di cui al comma 1, tenuto conto delle risorse regionali disponibili e dei criteri approvati dal Dipartimento di protezione civile, ai sensi dell’articolo 37, comma 2 del Codice.
